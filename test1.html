<style>
  body {
    width: 1440px;
    max-width: calc(100% - 32px);
    margin: 0 auto;
    display: block;
  }
  p {
    margin:0;
  }
</style>

<p><strong>Un uomo cammina</strong></p>
<p>Sprofonda un uomo. Sprofonda nel buio, nel nulla, dimenticato. Tu non lo vedi.</p>
<p>"C'&egrave; un uomo che cammina, mamma!".</p>
<p>Ma tu non lo vedi; l'uomo cammina, non vedi i suoi piedi, non vedi la schiena spigolosa coperta dal cappotto, non vedi il suo bastone storto, lui cammina.</p>
<p>"Mamma, dove va lui?".</p>
<p>Anche indicare non serve perch&eacute; proprio non puoi vederlo, non &egrave; colpa dei tuoi occhi spenti o della nebbia appiccicosa che pesa sulle nostre ossa, non potresti comunque vedere.</p>
<p>"No mamma, non &egrave; un gioco. Cammina, guarda!".</p>
<p>E tu non vedi il suo passo lento e costante, non vedi le sue scarpe pesanti e rigide, fastidiose sulle caviglie per l&rsquo;usura, il suo cappello elegante e schiacciato dal tempo, i pantaloni scuri e lisi, non vedi le mani stanche, la nuca scoperta, la pelle arida, dura, difficile. Non puoi vederlo perch&eacute; &egrave; sprofondato per met&agrave; e non va da nessuna parte. Incespica e affonda le suole nella melma, imperterrito prosegue il suo cammino immobile, instabile ma perpetuo. Avvicinandosi si notano sempre pi&ugrave; dettagli del suo andare.</p>
<p>"Ma perch&eacute; non si muove, mamma?"</p>
<p>Non dici nulla, non vedi e quello che dici &egrave; aria per le mie orecchie, non vedi quell'uomo. Non vedi i baffoni ispidi ancora intrisi dell&rsquo;odore di pipa e di gin, i peli grigi e bianchi del naso; non vedi le lacrime che non ha avuto il coraggio di piangere, non vedi la fatica amara, cieco del suo limite che lo tiene appeso a un vacuo destino.</p>
<p>Vedi il mio terrore, puro, i miei occhi atterriti, i miei occhi ormai persi, una lacrima gonfia sull&rsquo;orlo del precipizio precipita sola, vedi la mia anima trafitta. Ti preoccupi, semini inutile panico; cerchi di salvarmi, ma non cerchi di capire.</p>
<p>Non riesci a vedere. Frustrazione. Angoscia.</p>
<p>"Mamma, perch&eacute;? Perch&eacute; continua a camminare se non si sposta?"</p>
<p>Tu impazzisci, ti disperi, una scena che va avanti per molto, ma non sento le tue urla, il tuo pianto, le tue carezze affrante. Vedo ma non sento, tu senti e non vedi.</p>
<p>L'uomo corre, scappa, pur restando nel suo pantano.</p>
<p>Io lo vedo, o meglio, non posso evitare di vederlo: ogni volta che distolgo lo sguardo lo ritrovo proprio l&igrave; ad aspettarmi, davanti a me, davanti al mio naso, come se fosse un burattino i cui fili sono fissati alla punta delle mie dita, oltre un lattiginoso e insistente palcoscenico di nebbia. Vorrei raggiungerlo. Inizio a correre, non sento le tue grida disperate, non sento le tue unghie che strappano invano i miei vestiti per tentare di fermarmi e non sento le tue preghiere, le tue suppliche. Mi hai graffiato le braccia e la schiena, non riesci a trattenermi e di te non mi rimane che uno strattone. Corro dall'uomo, ma &egrave; irraggiungibile e corro per sempre sprofondando nel suo vuoto.</p>
<p>Non mi vedi pi&ugrave;. La nebbia. La fuga. E non mi vedresti comunque.</p>
